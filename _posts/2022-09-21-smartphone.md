---
layout: post
author: ruud
title:  "Het grote dumbphone experiment"
categories: [ digitaal ]
image: assets/images/digitaal/smartphone-dumbphone.png
---
Ergens aan het begin van deze eeuw kwam er een revolutie op gang: De smartphone! Iedereen moest en zou zo'n ding hebben en het zou onze levens blijvend veranderen. Dat laatste is ook zeker het geval, maar is dat altijd ten goede?

De smartphone is ooit bedacht als een handig apparaat, bijvoorbeeld voor de zakelijke markt. Je kunt je agenda erop beheren, je kunt ermee e-mailen, takenlijstjes bijhouden en notities maken. Allemaal super handig in gebruik voor je werk. Je leven en werken werd er een stukje smarter van, maar ik vraag me af of we tegenwoordig niet nogal doorgeschoten zijn. Je kunt niet ergens binnenkomen of bijna iedereen zit te prutsen met de smartphone. Het toppunt zijn twee mensen die dan tegenover elkaar zitten naar elkaar te appen. Je hoopt nu dat ik dit verzin, maar dat is helaas niet zo.

Er wordt wat mij betreft veel te veel aandacht opgeeist door die apparaten. Volgens [dit](https://www.metronieuws.nl/lifestyle/2022/02/dit-is-de-gemiddelde-schermtijd-wereldwijd/) artikel zitten wij, per dag, gemiddeld twee uur en 21 minuten op onze smartphone te kijken. Ik was geen uitzondering, hoewel ik bijvoorbeeld helemaal nooit gegamed heb op het ding (ik heb die lol nooit begrepen). Langzaam groeit het besef dat ik het eigenlijk zonde vind van mijn tijd. Kortom: Ik ga een experiment aan door mijn dagelijkse smartphone gebruik *drastisch te minderen*.

## Waar gaat al die tijd heen?
Ik denk dat veel mensen geen idee hebben waar hun tijd in gaat zitten. Als het gaat om smartphonegebruik is het aanzetten van de schermtijd optie wel een aardig begin. Je kunt dan achteraf precies zien hoeveel tijd je aan welke apps hebt besteedt. Realiseer je daarbij ook gelijk dat menig app als belangrijkste doel heeft om jouw aandacht vast te houden. De Instagrams, Facebooks, LinkedIns en alle spelletjes zijn echt niet ontstaan uit liefdadigheid. Er wordt veel geld verdiend aan het vasthouden van jouw aandacht. Dat is ook de reden dat ik een paar jaar geleden al nagenoeg alle notificaties heb uitgezet, behalve de telefoon, sms en WhatsApp. Toch kwam ik vorige maand nog steeds op `zo'n anderhalf a twee uur schermtijd` (op de mobiel) per dag uit. Ik vond dat teveel en ben eens gaan letten op wat ik nu eigenlijk deed.

Het interressante is dat ik vrij snel tot de conclusie kwam dat ook ik verslaafd ben aan het ding. Hij lag altijd binnen handbereik en om de een of andere reden vond ik het dan nodig hem te pakken en erop te kijken. Ik heb allerlei experimenten gedaan. Zo heb ik bijvoorbeeld de browser helemaal verwijderd zodat ik niet kansloos kon gaan internetten. Ook heb ik Whatsapp notificaties een tijdlang helemaal uit gehad, maar dan ga je misschien nog wel vaker kijken om te zien of je er toevallig niet één gemist hebt. Verder heb ik hem regelmatig buiten handbereik gelegd, maar ja, hij lonkt dan toch naar je. En het vervelende is dat als je hem in je hand hebt voor een potentieel nuttige bezigheid, zoals je agenda of takenlijst ofzo, je toch vrij snel weer andere dingen zit te doen. Althans, ik wel. Toen ik van de week bij de Mediamarkt liep en voor 25 euro een [Nokia 105](https://www.mediamarkt.nl/nl/product/_nokia-105-neo-4-mb-dual-sim-zwart-1635009.html) zag liggen dacht ik: Yes, die wil ik!

## Drie dagen met een dumbphone
Voordat ik wat ervaringen deel moet ik ook even wat bekennen: Mijn iPhone 12 mini is niet weg. Hij ligt hier naast me, maar staat wel uit. Ik heb Whatsapp op mijn laptop geinstalleerd en kan nu vanaf daar Whatsappen. Verder is mijn plan om hem sowieso te houden en bijvoorbeeld 1x per week aan te zetten om even wat dingen te doen, bijvoorbeeld de handige app [Grip](https://www.abnamro.nl/nl/prive/internet-en-mobiel/apps/grip/index.html) te gebruiken en om Whatsapp voor desktop geactiveerd te houden, daarvoor moet je elke twee weken een keer je mobiel aan hebben. Ja, er zijn inderdaad ook echt hele handige apps en die wil ik niet missen. Daarnaast is mijn iPhone 12 wellicht nog handig als fototoestel en navigatie apparaat voor op vakantie. Tot zover dus wat ik nog wel met mijn smartphone van plan ben te doen. Overigens heb ik van het werk ook een smartphone, maar het lukt me al jaren om die puur voor werk te gebruiken en dat is erg weinig, want meestal zit ik daar achter mijn laptop en die is in alle opzichten makkelijker.

Maar goed, verder staat de prive mobiel dus uit. Sinds zondag, dus dat is nog maar drie dagen, maar toch word ik er al blij van. Ik heb nu mijn Nokia ergens in de kamer liggen en ook als ik de deur uit ga gaat die mee. Ik ben wel bereikbaar en kan zelf bellen, dat vind ik wel een fijn idee. Wat ik echter niet kan zijn alle andere dingen. Even een kort overzichtje van `problemen en oplossingen` van de eerste dagen:

- Ik ging zondag wandelen en vroeg me af of het wel droog bleef. Ik voelde de urgentie om al wandelend buienradar te checken, maar dat zat er niet in. Er zat niets anders op dan gewoon door te lopen. Langzaamaan kwam het besef dat ik toch geen invloed had op het weer en ik in het ergste geval nat zou worden. Ik vond het eigenlijk wel rustiggevend om niet constant te checken en me maar gewoon neer te leggen bij de situatie. Bovendien liep ik in het bos, dus schuilen zou ook nog een optie zijn. Uiteindelijk bleef het overigens gewoon droog. Ik heb dus niet zinloos op mijn mobiel zitten kijken en me 'bang' zitten maken. Heel fijn.

- Tijdens het wandelen was ik dus ineens vooral bezig met wandelen. Ik dacht nog ergens een keer "Oh, dit is mooi. Even een foto maken", maar bedacht me direct daarna dat dat niet kon. Toen heb ik maar gewoon even staan kijken en ben daarna weer doorgelopen. Eigenlijk net zo lekker en het mooie komt dan veel beter binnen dan als je het via het schermpje van je smartphone bekijkt. Ik was meestal zo'n iemand die dan een foto maakt om achteraf thuis te kunnen kijken hoe mooi het was. Het niet gebruiken van de smartphone brengt je dus meer in het huidige moment. Dat klinkt heel cliche, maar het is toch echt zo.

- Ik wilde ook muziek luisteren tijdens het wandelen en ontdekte dat dat dus ook niet gaat. IK ben maar gewoon naar de omgevingsgeluiden gaan luisteren. Ook leuk. Ook hier geldt dat je dan de omgeving veel meer 'beleefd' dan als je met je oordopjes in rondloopt.

- De gedachte "Oh jee, heeft er niet iemand geappt" drong zich regelmatig op. Vooral als ik thuis op de bank zat. Ik heb, voor nu, met mezelf afgesproken dat ik Whatsapp alleen even opstart als ik toevallig toch al achter de computer zit. Dat ga ik denk ik beperken tot één keer per dag ergens in de ochtend of avond. Misschien ga ik er ooit wel helemaal af als mijn vrienden er een beetje aan gewend zijn ;-).

- Het avondeten blijkt een lastig punt. Ik woon alleen en mijn gewoonte was dan om tijdens het eten toch wat te freubelen met de mobiel. Ik wilde eergisteren ineens mijn laptop als vervanging pakken, maar hield me in. Ik heb de radio aangezet en ook dat was prima om me te vermaken.

- Gisteren overdag moest ik even wat afstemmen met mijn broer. Die is ook smartphoneloos en dus heb ik hem een korte sms gestuurd. Je leert door het T9 toetsenbord wel af om zinloze berichtjes te sturen.

- Gisteravond ging ik met de bus. Normaal gesproken check ik dan op de mobiel de vertrektijden enzo, maar dat moest nu dus vooraf thuis. Bij de halte aangekomen ontdekte ik (jawel!) dat er ook gewoon bij de halte te zien is hoelaat de bus komt. Tevens hebben ze hier tegenwoordig ook een digitaal scherm met de actuele tijden. Tijdens het in de bus zitten heb ik een praatje gemaakt met de chauffeur (Het was 's avonds laat en ik was de enige). Veel leuker dan freubelen op je mobiel.

- Ik deed vanochtend boodschappen. Ik moest weer mijn reguliere pinpas meenemen en ook de Jumbo plus app had ik niet. Het meest miste ik mijn boodschappenlijstje, want die staat normaal in mijn todo app op de mobiel. Pen en papier vond ik niet nodig en volgens mij is het ook zonder prima gelukt.

Dus ja, er zijn best uitdagingen, maar ik heb ook gemerkt dat het een bepaalde rust geeft. Ik check minder LinkedIn, Dumpert, Youtube, etc en ik mis tot nu de Whatsapp niet echt (omdat ik toch wel elke dag even kijk). De 'handigheden' mis ik soms een beetje, maar het maakt je ook een stukje inventiever en socialer. Voorlopig houd ik het bij mijn Nokia 105. Een heerlijk apparaat!

P.S. Ik heb hem nog niet hoeven opladen, terwijl mijn iPhone het nauwelijks een dag uithield.