---
layout: post
author: ruud
title:  "Wat moet een mens met een wasdroger?"
categories: [ wonen, spullen ]
image: assets/images/wonen/wasmachine.png
---
Ken je dat? Dat je iets doet of hebt omdat het nu eenmaal zo is? Dat is mijn verhaal van de wasdroger.

De wasdroger is in mijn leven gekomen toen ik zo'n 20 jaar geleden de deur uit ging. Mijn ouders hadden een oude wasdroger en die wilden wel een nieuwe en naief als ik was dacht ik dat mijn leven niet compleet zou zijn zonder zo'n ding. De oude ging dus met mij mee.

Die betreffende wasdroger heeft het nog een heel tijdje volgehouden, maar uiteindelijk ging hij toch kapot. Ik zat toen nog in mijn *meer, groter, duurder* fase en besloot dat er een nieuwe moest komen. Ook die gaf jaren later de geest en de volgende kwam.

En toen, een kleine twee weken geleden, nadat ik eens wat stroomverbruik had gemeten vroeg ik me ineens af: `waarom heb ik eigenlijk een wasdroger?`. Hoe meer ik erover na ging denken, hoe minder goed ik het uit kon leggen. Hieronder wat gedachten over de wasdroger:

- Een wasdroger kost stroom. `Heel veel stroom`. Eigenlijk kun je dat ook wel nagaan, want alles wat warm wordt gebruikt veel stroom. Hij stond ongeveer 1x per week aan, maar was daarmee goed voor pak 'm beetje een zesde deel van mijn maandelijkse energieverbruik.

- Een wasdroger is eigenlijk helemaal niet zo goed voor je was. `Textiel slijt sneller`, dat kon je ook wel nagaan als je ziet hoeveel stof er altijd achterblijft. Kleding ging er al nooit in, dus het waren uitsluitend handdoeken en ondergoed enzo. 

- Nog even over het stof: Het ding wist het stof niet allemaal binnen te houden. Ik merk dat ik nu hij weg is `veel minder stof in huis` heb.

- Hij produceert `warmte en vocht` en dat was in de zomerdagen geen pretje. Nu wil het geval dat hij ironisch genoeg hier al in een ruimte stond waar het al behoorlijk warm is. Het is een berging waar ook verwarmingsbuizen lopen en een warmtewisselaar hangt. Zelfs in de zomer komt er wat warmte van die warmtewisselaar en de aanvoerbuizen er naar toe. Dus dan ga je toch bedenken of je die warmte niet ergens voor kunt gebruiken. Oh wacht, ik wilde was drogen...

- En nog wel een grappig detail: In de zomer wil je geen warme en vochtige lucht in je huis, dus kan je de was beter buiten hangen (daar is het toch al warm). In de winter wil je juist wel wat vochtige lucht in huis en dus kan je de was dan beter binnen drogen. In mijn geval kan dat mooi in het hok waar het toch al warm is. Kortom: win-win.

Ik heb mijn best gedaan om voordelen te zien. Die zijn er ook vast wel, zeker voor grote gezinnen. Maar voor mij persoonlijk was de wasdroger een overbodig, stroomvretend, warmte en vocht uitstotend apparaat. Kortom: Hij is verkocht. Één of andere opkoper wilde hem wel hebben voor 25 euro.