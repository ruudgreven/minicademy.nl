---
layout: post
author: ruud
title:  "Wat doe je met boeken?"
categories: [ spullen, ontspannen ]
image: assets/images/spullen/boeken.png
---
Veel mensen vinden boeken één van de moeilijkste categorieën om op te ruimen. Naast allerlei nostalgische spullen staan boeken behoorlijk bovenaan het lijstje van spullen waar mensen geen afscheid van kunnen nemen. Hoe komt dat? En wat kun je er aan doen?

Laat ik beginnen met te vertellen dat ik vandaag weer een mijlpaaltje heb bereikt op dit gebied. Nadat ik vanochtend naar de kringloop ben gelopen heb ik nog precies zes fysieke boeken in huis: Vier fotoboeken die ik zelf samengesteld een tijd geleden met daarin foto's uit mijn jeugd en van vakanties, een boek over yoga met allerlei yoga poses er in en het boek **de kracht van het nu** van Eckhart Tolle. Dat boek is bijna een blogpost op zich waard. Maar wat maakt nu dat ik deze boeken nog in fysieke vorm heb en verder helemaal niets meer? Hoe neem je afscheid van een fysiek boek?

Het grootste deel van het antwoord zit hem in het woord `e-reader`, maar om goed te snappen waarom een e-reader voor mij een prima alternatief is voor een fysiek boek moet je ook weten wat voor mij de waarde van een boek is. Dat lees je verderop.

Maar eerst even over die e-reader: Ik heb al een hele tijd een e-reader en heb laatst mijn best wel grote logge e-reader ingeruild voor een lief, compact, klein e-readertje. Veel mensen vinden lezen op een e-reader fijn, maar er zijn er ook die dat niet fijn vinden. Ik zweer bij de achtergrondverlichting die het ding heeft (die 's avonds wat geler wordt) en bij de fysieke knoppen die hij heeft om pagina's om te slaan. Ik kan heerlijk in de avond (bij weinig licht) lezen. Bij fysieke boeken was dat nog wel eens een uitdaging.

Voor wie het weten wil: Ik heb een `Kobo Libra 2` met een `Kobo Plus abonnement`. Zo heb ik een hele bibliotheek bij me. Ook heb ik er een aantal boeken voor gekocht of gedownload in EPUB formaat die er altijd op staan. Dat zijn de boeken die ik eerder fysiek in de kast had staan.

Ik heb dus vandaag daadwerkelijk de laatste fysieke romans de deur uit gedaan. Dat waren boeken waar ik nog wel aan was gehecht, maar ik bedacht me dat ik niet zozeer aan het stuk papier gehecht was, maar aan het verhaal en dat kan ik ook prima op de e-reader lezen.

## Het nut van een boek
Laten we eens terug gaan naar de basis: Wat is het nut van een boek? Volgens mij kan een boek handig zijn voor drie dingen:
- Vermaak. Een boek kan je een boel lol bezorgen. Ik heb genoten van het lezen van heel wat romans en ook de nodige non-fictie boeken hebben mij plezier bezorgd. Maar als je 'm dan uit hebt kan hij ook wel weg. Heel soms wil je een verhaal nog een keer lezen, maar meestal niet.
- Nut (bijvoorbeeld leren of inspireren). Je kunt een boek lezen om je te laten inspireren of om nieuwe dingen te leren. Dan is het vooral heel nuttig. Maar als je datgene geleerd hebt wat er in stond kan het boek eigenlijk weg.
- Naslagwerk. Soms heb je van die boeken, zoals kookboeken, die heel handig zijn als naslagwerk. Soms heb je even iets nodig en dat zoek je dan op. Digt zijn boeken die je zou kunnen bewaren of je zou voor een alternatief naslagwerk kunnen gaan (internet?).

De grap bij een boek is natuurlijk doorgaans dat het gaat om de inhoud en niet om het stuk papier zelf. De uitzonderingen zijn fotoboeken of prentenboeken. Hoewel het heel fijn kan zijn om een mooi fysiek boek in je hand te hebben is dat niet waarvoor het boek uiteindelijk bedoeld is. Ik ben boeken meer gaan zien als gebruiksvoorwerp. Je leest het, je neemt de inhoud tot je, en als je dat gedaan hebt heeft het boek zijn nut gehad. Dan kan hij daarna dus door naar iemand anders om daar zijn nut te bewijzen. Dit klinkt heel stoer en nuchter, maar heeft me nog wel wat hoofdbrekens gekost. Sommige verhalen hebben mij zo geraakt dat ik de boeken wilde houden. Totdat ik besefte dat het niet het fysieke boek was wat dierbaar was, maar het verhaal, en dat weet ik zo ook nog wel. Sommige verhalen herlees ik zelfs regelmatig, maar dat kan ook prima op de e-reader.

En als je zo naar boeken gaat kijken heb je dus nagenoeg geen boeken nodig. De zes boeken die ik nog fysiek heb is omdat die niet echt geschikt zijn voor de e-reader op de manier hoe ik ze gebruik. De fotoboeken gebruik ik in een sentimentele bui om nog eens te kijken hoe het vroeger was. Juist dan vind ik het wel fijn om geen stuk techniek in mijn handen te hebben. Bovendien zijn kleurenfoto's op een e-reader een no-go en ik heb ze juist ooit gemaakt om ervan te genieten zonder een stuk elektronica in mijn handen. Het yogaboek is mijn enige naslagwerk. Het is een mooi vormgegeven boek en het is erg handig om te gebruiken als ik wat yoga oefeningen wil doen. Ik heb dan geen zin om eerst mijn laptop of e-reader erbij te pakken. De kracht van het nu is echt een boek om er af en toe eens bij te pakken en een willekeurig hoofdstuk te lezen. Ik heb het boek al tig keer gelezen, maar elke keer haal ik er weer wat nieuws uit. Dat heb ik met nog weinig andere boeken gehad. Hij ligt naast het meditatieboek op mijn slaapkamer.

En? Heb jij al zin om je boeken op te ruimen? Gooi ze niet weg, maar breng ze naar een kringloop of zo'n minibieb die je wel eens in de buurt ziet staan. Zo hebben andere mensen er ook nog wat aan en kan het boek zijn nut nog meer bewijzen!